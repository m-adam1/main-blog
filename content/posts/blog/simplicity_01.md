---
title: "كتابة كود بسيط هو شيء معقد"
date: 2024-11-23
tags: ["code-simplicity","clean-code"]
draft: false
pinned: true
cover: "images/code-simplicity-01.png"
---

## كتابة كود بسيط هو شيء معقد

مؤخرًا شفت لقاء لبشمنهدس سامح دعبس وكان رشح فيه كتاب Code Simplicity وهو كتاب مجاني. وعنوان Simplicity ده أنا كنت بدور عنه عشان أكمل صورة معينة، ، فقلت آخد فكرة.

في البداية الكتاب شدني وقعدت أروح وآجي عليه في فصول مختلفة وهو قصير ٨٠ صفحة، وقلت خلينا نشارك جزء من أفكار الكتاب.

--- الله ينصر أهلنا في فلـ.ـسطـ.ـين والسودان ولبنان ويحفظ دمائهم وكل بلاد المسلمين🇵🇸

جودة ال Software    
الكتاب مركز على الأفكار المتعلقة بجودة الكود واللي بتساهم بشكل رئيسي في جودة المنتج النهائي.

يبدأ الكتاب بسؤال هو ليه مركز على ال Simplicity؟    
بيقولك أكبر سبب بيقلل جودة الكود بتاعك هو Complexity. التعقيد بيخليك يا صديقي مش عارف تفهم الموجود، مش عارف تشوف مشاكله، مش عارف تضيف عليه.

مهمتك يا صديقي هو تفكيك وتقليل التعقيد بحيث أي مبرمج يقدر يقرأ الكود بتاعك ويفهمه.  
-: حلو، لو على البساطة، مفيش أسهل من كده.


تمام، وعشان النقطة دي فمتتفهمش غلط:
البساطة مش أن الكود ميكونش كثير أو إن الـ technologies متكونش متطورة أو متعددة.     
لإن دول ممكن يخلوا الكود بتاعك أكثر بساطة أو أكثر تعقيد، فمش شرط. بل ممكن تكتب كود كثير عشان يكون الكود المكتوب في الأماكن المختلفة أبسط.


-: طب فكرة إني أبسط الكود ده بيستهلك وقت والمشروع مفيهوش وقت، بينما لو كتبت أسرع حاجة تأدي المطلوب، فده هيساعدني أسلم أسرع.     
الكاتب بيقولك خد بالك، أنت ممكن بالسرعة دي تزود Complexity والنتيجة إنها هتبطأك بعدين.

-: جميل، مقدمة أدبي هعمل بيها ايه أنا دلوقت؟
عايزك تطلع منها بجملة "**مهمتك هي تقليل التعقيد واعتماد البساطة**"، و معلش اصبر معايا شوية، كلها سنتين وكل حاجة توضح :D

وهسيب لك نصيحة كنت اتعلمتها من بشمهندس Hassan Ibrahim لما قلت له الكود اللي أنت كاتبه ده شكله عاجبني، فقالي أنا عادة بكتب الكود وبقرأه تاني أشوف هل شكله حلو، هل عارف أقرأه وأفهمه ولا لا. ولو لا بحاول أبسطه عن كده شوية.

–   
لو عجبك المحتوى، تفاعل وانشره [LinkedIn](https://www.linkedin.com/feed/update/urn:li:activity:7266013067556106240/) - [Qabila](https://qabilah.com/posts/D5tVRJW4m7M)     
لو عندك أي تعليق أو تصحيح، يسعدني معرفة رأيك.   

     



